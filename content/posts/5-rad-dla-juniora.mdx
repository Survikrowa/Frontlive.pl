- title: '5 rad dla juniora – jak podejść do pierwszej pracy'.
  Category: 'Praca'
  published at: '20-12-2021'
  is published: false
  popular: false
  image: '/images/antywzorce-CSS/thumbnail. PNG'.
  Excerpt: 'Początek przygody jako programista rzadko kiedy jest bezstresowy. Nagle trafia się do projektu bez jakiegokolwiek doświadczenia…'
-

Początek przygody jako programista rzadko kiedy jest bezstresowy.
Nagle trafia się do projektu bez jakiegokolwiek doświadczenia, trzeba zdobyć teraz wiedzę domenową, dowiedzieć się kto jest kim, itp.
Dlatego by właśnie zminimalizować możliwe źródła stresu, dam ci parę rad na dobry początek.
No to lecimy!

## Proszenie się o pomoc to nic złego!

Niejednokrotnie na początku kariery będziesz napotykać taski oznaczone jako te „najłatwiejsze”, które przyblokują cię na dłuższy moment, bo w końcu nie posiadasz jeszcze odpowiedniej wiedzy domenowej bądź technicznej i jest to całkowicie normalne. Jednak nie popełniaj dość częstego błędu, którym jest pewnego rodzaju strach przed proszeniem o pomoc. Nie myśl, że twój zespół miałby cię z jakiegoś powodu wyśmiać, że nie umiesz zrobić X lub Y, bądź w ogóle zwolnić (tak, znam osoby co tak niestety, myślały). Każdy wie, że zostałeś zatrudniony jako junior i dobry zespół z wielką ochotą siądzie z tobą do taska, nakieruje na jego możliwe rozwiązanie i wytłumaczy parę kwestii, które cię dręczą. Kto pyta, nie błądzi!

## Skrajności w używaniu bibliotek.

Jedną z moich pierwszych wielkich "porażek", było moje podejście do bibliotek. Dostałem taska na przygotowanie nowego reużywalnego modala. Moim pierwszym błędem był brak komunikacji z resztą zespołu, w jaki sposób mam podejść do jego wykonania. Drugim było moje postanowienie "A po co ja będę używał tej biblioteki, napisze sam od zera, to się przy okazji pozbędziemy trochę KB z produkcji". No i to było tragiczne połączenie. Spędziłem nad tym taskiem prawie 2 tygodnie, gdzie koniec końców i tak użyłem biblioteki, która już była zainstalowana przez case'y jakie obsługuje. Mimo wszystko dzięki temu nauczyłem się rozważniej podchodzić do tematu bibliotek :D Dobór biblioteki pod określone zadanie, trzeba solidnie przemyśleć, jako junior najbezpieczniej będzie ci po prostu konsultować pomysły na użycie określonych bibliotek z zespołem.

## Code Review to twoje najważniejsze źródełko wiedzy!

Gdybym został zapytany z pomocą, czego nauczyłem się najwięcej, odpowiedź byłaby tylko jedna: Code Review. Ten magiczny proces to idealna okazja do spokojnego przemyślenia i przyswojenia wiedzy na temat twoich lub czyichś błędów/propozycji do kodu. Nie traktuj go jako kolejną przeszkodę, którą musisz pokonać, by móc zamknąć taska. Nie zapomnij również, że twoje pomysły, czy komentarze nie są bezwartościowe tylko dlatego, że dopiero zaczynasz, pisz od razu i najwyżej rozpoczniesz dyskusję, która nauczy czegoś ciebie i twoich rozmówców!

## Pytania kieruj na publiczne kanały.

Staraj się zadawać pytania na kanałach publicznych przeznaczonych dla określonej tematyki np. dla backendowców w projekcie. Jest to o wiele efektywniejsza taktyka, niż pisanie osoba po osobie prywatnie, gdyż każdy od razu widzi twoje pytanie i może akurat jest w temacie, przez co pomoc nadejdzie szybciej, pokaże, ze to, o co pytasz, już jest zaimplementowane. Dzięki takiemu postępowaniu nie tylko ty, ale również inne osoby, które w przyszłości będą miały akurat to samo pytanie, zobaczą od razu na nie odpowiedź.

## Nie bądź tylko klepaczem kodu.

Pewnie nie raz słyszałeś, jak kogoś nazywano „klepaczem kodu”. Kim jest taka osoba? W skrócie to po prostu programista, który niezbyt interesuje się rozwojem projektu. Jest zazwyczaj mało pomysłowy na temat nowych dodatków do aplikacji, jego zmiany w kodzie często nie są jakkolwiek przemyślane. Z code review wyciąga jedynie approve by móc zmerge'ować pull requesta i odpalić kolejnego taska, a jego celem jest po prostu przyjść do pracy wyklepać jak najszybciej zadania i do domu. Takie podejście bardzo szybko odbije się na twoim rozwoju. Staraj się poznawać projekt, w którym jesteś, nie tylko od strony technicznej, ale również biznesowej. Zadawaj pytania i staraj się samemu udzielać w różnych wątkach, gdy widzisz taką możliwość. Nikt ci nic nie zrobi za to, że chciałeś dowiedzieć się czegoś więcej o własnym „dziecku”, które rozwijasz!

<Image src="/images/typing-code.gif" alt="typing code" />

## Podsumowanie

Juniorskich rad znalazłoby się o wiele więcej, ale właśnie ta piątka to te, które mi oraz moim znajomym (**serdecznie dziękuje społeczności Frontlive oraz Type of Web za udzielenie odpowiedzi na moje pytania**) od razu wpadały do głów. Tak więc juniorze, trzymaj się mocno, bo ta przygoda nie będzie łatwa, ale jak będziesz stosował się do wyżej wymienionych punktów, to będzie mniej stresująca.
